<!DOCTYPE html>
<html lang="en" dir="ltr">
  <head>
    <meta charset="utf-8">
    <title>Дустариз</title>
  </head>
  <body>
    <h2>Дустариз</h2>
  <hr size="3" noshade>
    <p>Дуьнья вири мискьи гъупа,<br>
Кьаз жедай туш азиз дустар.<br>
Тек кепекрин ван хьун япа,<br>
Азар я гьар рик1из дустар.</p>

<p>Я халкьар, куьн хьунал пехъи,<br>
Къурамат чи кьадач векьи,<br>
Йифиз къачагъ, юкъуз фекьи,<br>
Гуж я кьиляй-кьилиз дустар.</p>

<p>Гьар сад хан я, бегьем халу,<br>
Гьардаз к1ан я тике ягълу,<br>
Амма садни жеч вафалу,<br>
Килигиз тек гъилиз дустар.</p>

<p>Намусдикай тахьанмаз руьхъ,<br>
Ахмакьвилин алудур муьхъ!<br>
Ваз хъхьида, т1имил элуьхъ!<br>
Хкаждач гьахъ виниз дустар.</p>

<p>Ажуздакай ат1уз тике,<br>
Чакъалрин хук жезва еке,<br>
Иблис чпиз язва Мекке,<br>
Къуръан кьулухъ вегьиз дустар.</p>

<p>Мугьман къведа, акатда хъел,<br>
Хуьрекдиз гъупал вегьиз кьел.<br>
Я саймишдач, тада гъенел,<br>
К1вализ илиф тийиз дустар. </p>

<p>Бязибуру хкажиз цал,<br>
Чир тахьуй луз къуншидин гьал.<br>
Белки куьмек к1ан жеда жал,<br>
Сес татуй зи к1вализ, дустар.</p>

<p>Намуслу кас тийиз къени,<br>
Вуна дуьнья къизил суьни,<br>
Виш хуьрекдин чук1уриз ни<br>
Тухузва низ? Кц1из, дустар.</p>

<p>Сулейманан акъваздач мез,<br>
Гьар пис-хъсан акурай квез.<br>
Лугьузва за рик1ел нагъ къвез,<br>
Адалат яхъ к1евиз дустар!</p>
<hr size="3" noshade>

  </body>
</html>
