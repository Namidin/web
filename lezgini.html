<!DOCTYPE html>
<html lang="en" dir="ltr">
  <head>
    <meta charset="utf-8">
    <title>Зи лезги халкь</title>
  </head>
  <body>
    <h2>Зи лезги халкь</h2>
    <hr size="3" noshade>
    <p>Зи лезги халкь, гапурдаллай душмандин,<br>
Муьхъ алуддай йиге жемир, герек туш.<br>
Кц1ин вилик, лувар хазвай Ватандин,<br>
Мет1ер ягъай жерге жемир, ам экв туш.</p>

<p>Хатур хамир чи вахарин, дидейрин,<br>
Къуй абуруз накъварин дад чир тахьуй.<br>
Кич1е жемир, акьурт1а хар гуьллейрин,<br>
Чи гардандихъ агалддайди к1ир тахьуй.</p>

<p>Лезги халкьдин къадим сурар аквазва,<br>
Накьвад к1аник атабайрин к1арабар.<br>
Абур къени рик1ел хквез зурзазва,<br>
Чаз къван гайи, персер, туьрквер, арабар.</p>

<p>Рехи хьанва дагълар гзаф дадмишна,<br>
Стха кьейи вахан пашман манияр.<br>
Гьикьван зи халкь къвез чакъалри бамишна!<br>
Жегьнемдин ц1ай къужахда кьур лезгияр.</p>

<p>Зи лезги халкь, хкаж Ватан къуьнерал,<br>
Ватандикай вик1егь хциз пар жедач .<br>
Эгер къе чун акъвазайт1а мет1ерал,<br>
Пакад юкъуз чал лезгияр т1вар жедач.</p>
<hr size="3" noshade>

  </body>
</html>
